人為萬物之靈，志有萬端之異。學琴學詩均從所好，工書工畫各有專長。是故咳唾珠玉，謫仙闢詩學之源；節奏鏗鏘，蔡女撰胡笳之拍。此皆不墮聰明，而有志竟成者也。

若夫銀鉤鐵畫，固屬難窺；儷白妃青，亦非易事。余因停機教子之餘，調藥助夫之暇，竊慕管夫人之墨竹，紙上生風；敢藉陶彭澤之黃花，圖中寫影。庶幾秋姿不老，四座流芬，得比勁節長垂，千人共仰，竟率意而鴉塗，莫自知其鳩拙云爾。

庚寅仲秋

題襟亭主人 張李德和